---
layout: "page.njk"
title: "Mga takip sa mukha, mask, at respirator"
meta: "Ang COVID-19 ay isang bagong sakit na dulot ng coronavirus. Iniisip na kumakalat ang virus kapag ang isang taong may virus ay nagsalita, bumahing, o umubo nang malapit (nasa 6 na talampakan) sa ibang tao. Kung may virus ka, posible mong maikalat ang sakit kahit na mabuti naman ang pakiramdam mo. [â€¦]"
author: "State of California"
publishdate: "2020-07-01T13:37:01.000Z"
tags: ["lang-tl"]
addtositemap: true
---
 <p>Ang COVID-19 ay isang bagong sakit na dulot ng coronavirus. Iniisip na kumakalat ang virus kapag ang isang taong may virus ay nagsalita, bumahing, o umubo nang malapit (nasa 6 na talampakan) sa ibang tao. Kung may virus ka, posible mong maikalat ang sakit kahit na mabuti naman ang pakiramdam mo.</p>



<p>Ang pagsusuot ng takip sa mukha ay makakabawas ng pagkalat ng COVID-19 sa pamamagitan ng paglimita sa paglabas ng mga nakakahawang particle sa hangin. Ang pagsusuot ng takip sa mukha ay nagsusulong din ng pagdistansya sa isa't isa, at ipinapakita nitong may pakialam ka sa kalusugan ng iba.</p>



<p><strong>Ngayon, iniaatas na ng mga opisyal ng pampublikong kalusugan sa mga taga-California na magsuot ng mga mask o takip sa mukha na gawa sa tela sa karamihan ng mga lugar sa labas ng bahay. </strong>Basahin ang mga bagong panuntunan sa <a href="https://www.cdph.ca.gov/Programs/CID/DCDC/CDPH%20Document%20Library/COVID-19/Guidance-for-Face-Coverings_06-18-2020.pdf">English (PDF)</a> o <a href="https://www.cdph.ca.gov/Programs/CID/DCDC/CDPH%20Document%20Library/COVID-19/Guidance-for-Face-Coverings_06-18-2020_(SP).pdf">Spanish (PDF)</a>.</p>



<p>Bukod pa rito, inaatasan ang mga manggagawa sa ilang partikular na industriya na magsuot ng mask o respirator habang nasa trabaho. Kaya mahalagang maunawaan ang iba't ibang uri ng mga takip sa mukha, mask, at respirator, at isuot ang mga ito sa tamang paraan.</p>



<p><strong>BABALA:</strong> Ang mga takip sa mukha ay <strong>HINDI</strong> nagpoprotekta sa gumagamit at <strong>HINDI</strong> ito isang respirator o personal protective equipment (PPE).</p>



<h2>Sino ang nangangailangan ng takip sa mukha, mask, o respirator?</h2>



<h3>Mga takip sa mukha:</h3>



<ul><li>Sinumang lumalabas ng bahay</li><li>Mga manggagawa sa mga industriyang humaharap sa mga customer</li><li>Mga manggagawa sa mga opisina, factory, o anumang panggrupong lugar</li><li>Iba pang manggagawa, alinsunod sa <a href="https://covid19.ca.gov/industry-guidance/">gabay sa industriya</a></li></ul>



<h3>Mga surgical mask:</h3>



<ul><li>Mga tauhang medikal sa ilang partikular na sitwasyon, gaya ng operasyon</li><li>Mga manggagawa sa ilan pang industriya</li></ul>



<h3>Mga respirator: </h3>



<ul><li>Mga doktor, nurse, at iba pang manggagawa sa pangangalagang pangkalusugan na nag-aalaga ng mga pasyenteng may COVID-19 at iba pang nakakahawang sakit</li><li>Iba pang manggagawang na-expose sa mapanganib na hangin</li></ul>



<h2>Sino ang hindi dapat magsuot ng takip sa mukha?</h2>



<ul><li>Mga batang wala pang 2 taong gulang</li><li>Sinumang may isyu sa baga, na puwedeng makasagabal sa kanilang paghinga</li><li>Sinumang hindi makakapag-alis sa kanyang mask nang walang tulong</li><li>Mga manggagawang kinakailangang magsuot ng surgical mask o respirator</li></ul>



<h2>Kailan ka dapat magsuot ng takip sa mukha?</h2>



<p>Dapat kang magsuot ng takip sa mukha kapag may makakasalamuha kang taong hindi mo kasama sa bahay, kabilang ang mga sumusunod:</p>



<ul><li>Sa anumang pampublikong espasyo sa loob ng gusali</li><li>Kapag naghihintay sa pila</li><li>Kapag tumatanggap ng pangangalagang pangkalusugan</li><li>Sa pampublikong transportasyon o kapag may kasama sa sasakyan</li><li>Sa trabaho, kapag dumadaan sa mga common area gaya ng mga hallway</li><li>Sa trabaho, kapag gumagamit ng mga common area o ng isang kwarto o espasyong may limitado o walang sariwang hangin kasama ng ibang tao (maliban kung inaatasan kang magsuot ng surgical mask o respirator)</li><li>Sa labas ng bahay, kung hindi ka makakalayo nang kahit 6 na talampakan mula sa iba</li></ul>



<h2>Kailan ko puwedeng alisin ang aking takip sa mukha kapag nasa pampublikong lugar o trabaho?</h2>



<p>May mga panahong okay lang tanggalin ang takip sa mukha, gaya ng mga sumusunod:</p>



<ul><li>Kapag kumakain o umiinom</li><li>Kapag kailangan basahin ng isang taong may problema sa pandinig ang pagbuka ng iyong bibig</li><li>Kapag ang pagsusuot ng takip sa mukha ay may bantang panganib sa iyo sa trabaho</li><li>Kapag wala kang kasama sa isang common area, kwarto, o espasyong may limitado o walang sariwang hangin</li><li>Sa trabaho, sa iyong desk o work station kung hindi ito naa-access ng publiko at puwede kang magpanatili ng hindi bababa sa anim na talampakang distansya mula sa ibang tao sa lahat ng pagkakataon</li><li>Kapag nagpapagawa ka ng serbisyo sa ilong o mukha</li><li>Kapag nasa pampublikong lugar at puwedeng magpanatili ng anim na talampakang distansya mula sa ibang tao na hindi mga miyembro ng iyong sambahayan</li></ul>



<p>Dapat mong palitan ang takip sa mukha sa lalong madaling panahon pagkatapos ng mga aktibidad na ito para mabawasan ang panganib ng impeksyon.</p>



<p><strong>Tandaan: Lubos na hinihikayat na magsuot ng takip sa mukha kahit hindi ito iniaatas.</strong></p>



<h2>Mga uri ng takip sa mukha, mask, at respirator</h2>



<p>Maraming uri ng takip sa mukha, mask, at respirator. Tingnan ang <a href="https://www.dir.ca.gov/dosh/coronavirus/Face-coverings-poster.pdf">chart</a> na ito para sa buod.</p>



<h3>Takip sa mukha na gawa sa tela</h3>



<p>Ginagamit ang telang ito para matakpan ang ilong at bibig, na itinatali sa likod ng ulo, ikinakabit sa ulo gamit ang mga elastic na strap, o ikinakabit sa tainga gamit ang mga elastic na loop. Gawa ito sa cotton, silk, linen, o neoprene, at puwede itong gawin sa pamamagitan ng makina o mga kamay. Puwedeng gumawa ng homemade na bersyon mula sa scarf o t-shirt. Dapat ay gawa ang mga ito sa telang mahigpit ang pagkakahabi. Ang mga takip sa mukha na gawa sa telang maluwang ang pagkakahabi ay hindi makakapagprotekta sa mga taong nakapaligid sa gumagamit.</p>



<p>Dapat magsuot ang karamihan ng mga tao ng takip sa mukha na gawa sa tela. Ito ay para magkaroon ng sapat na surgical mask at N95 respirator para sa mga medikal na tauhan.</p>



<p><strong>Ang pagsusuot ng takip sa mukha na gawa sa tela ay hindi pamalit sa pagdistansya sa isa't isa.</strong> Epektibo ito kapag kasabay ng pagpapanatili ng 6 na talampakang distansya mula sa iba.</p>



<p><strong>Paggamit at pangangalaga: </strong>Magsuot ng malinis na mask sa tuwing lalabas ka. Labhan ito sa labahan o sa pamamagitan ng kamay pagkatapos ng bawat paggamit. Tingnan ang higit pang tagubilin sa <a href="https://www.cdph.ca.gov/Programs/CID/DCDC/CDPH%20Document%20Library/COVID-19/Guidance-for-Face-Coverings_06-18-2020.pdf">Departamento ng Pampublikong Kalusugan ng California</a>.</p>



<p><strong>Saan makakahanap: </strong>Marami nang online na seller ngayon ang nag-aalok ng mga mask na gawa sa iba't ibang materyales. Puwede ka ring gumawa ng sarili mong mask. Basahin kung paano sa <a href="https://www.cdc.gov/coronavirus/2019-ncov/prevent-getting-sick/diy-cloth-face-coverings.html">gabay na ito ng CDC para sa mask na gawa sa tela</a>.</p>



<h3>Surgical mask</h3>



<p>Isa itong mina-manufacture na mask na disposable, na madalas ginagamit sa operasyon. </p>



<p><strong>Huwag bumili ng mga surgical mask para sa personal na paggamit.</strong> Bahagi ito ng PPE na kinakailangan ng mga medikal na propesyonal at iba pang manggagawa.</p>



<p>Ang mga tauhang medikal ay nagsusuot ng mga surgical mask para sa proteksyon laban sa mga pagtalsik ng fluid. Isinusuot din ang mga ito ng mga manggagawa sa pangangalagang pangkalusugan bilang source control upang protektahan ang mga pasyente at katrabahong malapit sa manggagawa sa pangangalagang pangkalusugan mula sa nakakahawang mga aerosol na posibleng mailalabas ng nagsusuot.&nbsp;</p>



<p>Sa matitinding sitwasyon ng kakulangan sa respirator, maaari ding magsuot ang mga manggagawa sa pangangalagang pangkalusugan ng mga surgical mask kung walang makuhang respirator ang employer. Ang mga surgical mask ay hindi nagbibigay ng sapat na proteksyon sa mga manggagawa sa pangangalagang pangkalusugan na tumutulong sa mga pasyenteng mayroon o hinihinalang mayroong COVID-19.&nbsp;</p>



<p>Ang mga surgical mask ay maaari ding magamit ng iba pang uri ng mga manggagawa kapag kailangan ng proteksyon mula sa mga fluid o kapag mahalagang gumamit ng disposable na mask (hal., sa pagproseso ng pagkain).</p>



<p><strong>Paggamit at pangangalaga:</strong> Gumamit ng bagong mask araw-araw. Palitan at itapon ito ayon sa mga alituntunin sa iyong lugar ng trabaho.</p>



<p><strong>Saan makakahanap: </strong>Kung bahagi ka ng isa sa mga industriya sa itaas, dapat magbigay ang iyong employer ng mga surgical mask sa trabaho kung kinakailangan ang mga ito bilang PPE. Kung isa kang employer sa frontline at kailangan mong mag-order ng mga ganito para sa iyong mga manggagawa, alamin kung paano <a href="http://covid19.ca.gov/request-ppe/">Humiling ng PPE</a>.</p>



<p>Huwag bumili ng mga surgical mask para sa personal na paggamit.&nbsp;Bahagi ito ng PPE na kinakailangan ng mga medikal na propesyonal at iba pang manggagawa.</p>



<h3>N95 respirator</h3>



<p>Isa itong respirator na nagba-block sa 95% ng mga particle na puwedeng malanghap. Kapag wastong na-fit test, ang mga N95 respirator ay nakakaprotekta sa user mula sa paglanghap ng mga particle na nagdudulot ng mga nakakahawang sakit tulad ng COVID-19. Mga medikal na tauhan ang pinakanangangailangan sa mga ito, pero ginagamit ito ng ilang manggagawa sa ibang industriya.&nbsp;</p>



<p><strong>Paggamit at pangangalaga:</strong> Gumamit ng bagong respirator araw-araw. Palitan at itapon ito ayon sa mga alituntunin sa iyong lugar ng trabaho.</p>



<p><strong>Saan makakahanap: </strong>Kung kailangan ng N95 respirator sa iyong trabaho, dapat magbigay ang employer mo ng mga ganito sa trabaho. Kung isa kang employer sa frontline na nangangailangan ng mga N95 respirator para sa iyong mga manggagawa, alamin kung paano <a href="http://covid19.ca.gov/request-ppe/">Humiling ng PPE</a>.</p>



<p>Huwag bumili ng mga N95 respirator para sa personal na paggamit.&nbsp;Bahagi ito ng PPE na kinakailangan ng mga medikal na propesyonal at iba pang manggagawa.&nbsp;</p>



<h3>Iba pang uri ng mga respirator</h3>



<p>Marami pang ibang uri ng mga respirator na nagpoprotekta sa gumagamit mula sa mapanganib na hangin. Kasama sa mga ito ang:</p>



<p><strong>Mga powered air-purifying respirator, </strong>na may de-bateryang blower na nagpapausad ng hangin sa mga filter upang makapagbigay ng malinis na hangin sa gumagamit.&nbsp;</p>



<p>Ang <strong>mga elastomeric na respirator</strong> ay mga reusable na respirator na may mala-gomang facepiece na nililinis, dini-disinfect, at muling ginagamit. Ang ganitong uri ng respirator ay gumagamit ng mga napapalitang cartridge ng filter.</p>



<h2>Manatiling updated</h2>



<ul><li><a href="https://www.cdc.gov/coronavirus/2019-ncov/prevent-getting-sick/diy-cloth-face-coverings.html">Gabay ng CDC sa mga takip sa mukha na gawa sa tela</a></li></ul>
